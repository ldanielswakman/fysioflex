Title: McKenzietherapie

----

Banner-image: banner_mckenzietherapie.jpg

----

Text: 

## Werkwijze
McKenzie MDT is de afkorting van Mechanical Diagnosis and Treatment. Het is een vorm van therapie die in Nieuw Zeeland is ontwikkeld door fysio-manueeltherapeut Robin McKenzie en is voornamelijk bedoeld voor behandeling van nek- en rugklachten.

De tussenwervelschijven in uw wervelkolom spelen hierbij een belangrijke rol. Door doelgerichte oefentherapie volgens het McKenzieconcept kan de tussenwervelschijf weer in de oorspronkelijke toestand worden teruggebracht.

## Syndromen
McKenzie benoemt 3 verschillende mechanische syndromen van de wervelkolom die zowel in de hals-, borst- als lendewervelregio te benoemen zijn:

- Posturaal: pijn in de eindstand van normale structuren
- Disfunctie: pijn in de eindstand van verkorte structuren (littekenweefsel, zenuwafknelling, fibrosis)
- Derangement: anatomische verplaatsing of beschadiging van anatomische structuren rond de wervelkolom

De behandeling heeft bij alle drie de syndromen hetzelfde doel: centralisatie. Dat wil zeggen dat de structuren van de wervelkolom terug op hun plaats moeten komen, centraal. De gebruikte methoden verschillen per syndroom. Bij de behandeling staat de eigen inbreng van de patiënt centraal. Door gerichte instructies van de therapeut kan de patiënt in de meeste gevallen zichzelf behandelen. Soms is het nodig dat de therapeut in de beginfase een handje moet helpen totdat de patiënt in staat is zelf de oefeningen uit te voeren.

Buiten behandelend kan de McKenzietherapie ook preventief werken. Door het beheersen van een aantal oefeningen en een stukje gedragsverandering kan de patiënt het risico van recidief verkleinen en bij het optreden van klachten snel zelf ingrijpen.