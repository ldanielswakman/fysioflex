Title: ZwangerFit

----

Banner-image: banner_zwangerfit.jpg

----

Text: 

NVFB-ZwangerFit® is ontwikkeld door de NVFB (Nederlandse Vereniging voor Fysiotherapie bij Bekkenproblematiek en pre- en postpartum gezondheidszorg). ZwangerFit® is de vernieuwde opzet van zwangerschapsbegeleiding, waarin de jarenlange ervaring op het gebied van zwangerschapsgym is gecombineerd met de laatste kennis vanuit de bekkenfysiotherapie over zwangerschapsgerelateerde klachten in het bekken- en bekkenbodemgebied.
Het is een combinatie van zwangerschapsbegeleiding en toepassingen uit de aerobic- en fitnesswereld.

## Waarin onderscheidt ZwangerFit® zich van andere cursussen
ZwangerFit® is een product dat zich onderscheidt van andere 'producten zwangerschapsbegeleiding' door:

- Een vroegere start van begeleiding in de zwangerschap, namelijk al vanaf de 16e week van de zwangerschap, zo mogelijk tot aan de bevalling.
- Een langere begeleiding na de bevalling. Trainen blijft mogelijk tot 9 maanden na de bevalling.
- Scheiding van actieve- en theorielessen, in een verhouding 3:1.
- Een combinatie van zwangerschapscursus en wetenschappelijk onderbouwde kennis van bekkenproblematiek en bekkenbodem(dys)functies peripartum, aangevuld met specifieke bekkenfysiotherapeutische kennis op het gebied van praktijkbegeleiding voor bekkenstabilisatie en bekkenbodemoefentherapie.
- Toepassingen uit de aerobic- en fitnesswereld met gebruik van muziek, aangepast aan de periode tijdens de zwangerschap en na de bevalling.

## Doelstellingen van ZwangerFit®
- Kennisoverdracht.
- Leren te vertrouwen op het lichaam. Vergroten lichaamsbesef en/of verbeteren lichaamshouding en circulatie.
- Verantwoord bewegen om klachten te voorkomen en de belastbaarheid te verhogen tijdens en na de zwangerschap.
- Behoud en/of herstel van de algemene fitheid (conditie).
- Minder problemen tijdens zwangerschap en bevalling.
- Door fitheidstraining en deskundige voorlichting komen tot een zo goed mogelijke vorm van preventie voor eventuele bekken- en bekkenbodemspierfunctie en beheersing van de bekkenbodemspieren.

Dit draagt bij tot een betere uitgangspositie voor de bevalling en kortere hersteltijd na de bevalling, waardoor de vrouw langer mobiel en zelfredzaam kan blijven en haar taken weer eerder kan hervatten.

Uit wetenschappelijk onderzoek blijkt onder andere steeds meer dat gerichte bekkenbodemoefeningen kunnen helpen bekkenbodemdysfuncties in de zwangerschap en in de periode na de bevalling te voorkomen of te verminderen. Dit draagt bij aan een betere kwaliteit van leven, langer mobiel en zelfredzaam blijven. NVFB-ZwangerFit® garandeert deskundige begeleiding op een zeer specifiek gebied in deze bijzondere levensfase.

## Theorielessen
De theorielessen, acht in totaal, duren een half uur en bevatten onderwerpen die betrekking hebben op de zwangerschap, de bevalling en de periode na de bevalling. Ook specifieke onderwerpen zoals stabiliteit, bekkenbodem, ademhaling en seksualiteit komen aan bod.De achtste les is een partneravond van anderhalf uur. Mocht u in het begin lessen gemist hebben doordat u later bent ingestapt, dan kunt u deze lessen bij de volgende serie alsnog volgen.

## Actieve lessen
De inhoud van een actieve les bestaat uit drie blokken. De les start met een warming-up; een lichte fitheidstraining van ongeveer een kwartier (basiselementen uit de aerobics) op muziek. Daarna wordt gericht geoefend op spierversterking en coördinatie; denk hierbij aan spierversterkende oefeningen, stabiliserende oefeningen voor het bekken, houdingsoefeningen, bekkenbodemoefeningen. Hierbij wordt gebruik gemaakt van oefenballen, gewichtjes en dynabands. Het actieve deel wordt afgesloten met oefeningen voor ademhaling en ontspanning.
Daarnaast zullen actieve lessen bestaan uit conditietraining en spierkrachttraining. Hierbij wordt gebruik gemaakt van een loopband, fiets, roeiapparaat, crosstrainer, stepper en fitnessapparatuur.

Zwangere vrouwen en pas bevallen vrouwen trainen samen. Het voordeel hiervan is dat er uitwisseling van kennis en ervaring kan plaatsvinden. ZwangerFit® is een cursus voor de actieve zwangere, er wordt dus intensief getraind. Dat wil niet zeggen dat er geen ruimte is voor gezelligheid. Tijdens de cardio-fitnesslessen zal er wat meer ruimte zijn om te praten. De docent zal de belasting voor elk individu bewaken en ieder krijgt een trainingsschema op maat.
De cursus is een doorlopende cursus. Dit houdt onder andere in dat u door kunt trainen tot aan de bevalling. Na de bevalling kunt u zelfs tot negen maanden na de bevalling doortrainen. Als er plaats is, kunt u na aanmelding direct aan de lessen deelnemen. In eerste instantie schrijft u in voor 10 lessen, daarna kunt u beslissen hoe lang u nog wilt doortrainen afhankelijk van uw fysieke mogelijkheden. Er is dus veel mogelijk.
Vooraf aan de cursus wordt een intake afgenomen met behulp van vragenlijsten om inzicht te krijgen in uw actuele gezondheid. Ook na de bevalling is er een intake.
Aan de hand van deze informatie zal een trainingsprogramma voor u op maat worden gemaakt.
De cursus is niet geschikt voor zwangere vrouwen met acute gezondheidsklachten. Heeft u twijfels of de cursus geschikt voor u zal zijn, neem dan (email: j.baar@fysio-flex.nl text: contact) op met de docent.

## Kortom
Het doel van ZwangerFit® is verantwoord bewegen om klachten te voorkomen en uw belastbaarheid te verhogen tijdens en na de zwangerschap. U werkt aan conditie, fitheid, spierkracht, houding, coördinatie, bekkenbodem en bekkenstabiliteit.
Dit gebeurt onder directe  begeleiding van een bekkenfysiotherapeut en ZwangerFit®-docent.

## Kosten
### Voor de zwangere vrouw
8 theorielessen van een half uur  + 10 actieve lessen van een uur *(incl. partneravond en intake)* — **€ 140**
vervolg 10 actieve lessen — **€ 100**

### Voor de bevallen vrouw
10 actieve lessen van een uur *(incl. intake)* — **€ 100**

Heeft u belangstelling of wilt u informatie neem dan (email:info@fysio-flex.nl text:contact) op 
met Fysio Flex. De docent kan u terugbellen of alle informatie opsturen die nodig is.

## Docent
### Johanna Baar, ZwangerFit®-docent en bekkenfysiotherapeut i.o.
Sinds 1986 geeft zij zwangerschapsbegeleiding, zowel in groepen als individueel (met partner).
In 2009 is zij gestart met de cursus ZwangerFit®, tijdens haar opleiding tot bekkenfysiotherapeut. In 2010 heeft zij deze studie afgerond en is sindsdien voornamelijk als bekkenfysiotherapeut actief.
Tijdens ZwangerFit® heeft zij een signalerende en adviserende taak op het gebied van bekkenpijn en bekkenbodemproblematiek.
Het geven van de cursus ZwangerFit® ervaart zij als erg prettig, gezellig, nuttig en zinvol en hoopt dit altijd met veel enthousiasme op haar cursisten over te brengen.